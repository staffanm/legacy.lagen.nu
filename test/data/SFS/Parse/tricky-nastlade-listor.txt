2 § Skyldig att betala mervärdesskatt (skattskyldig) är

1. för sådan omsättning som anges i 1 § första stycket 1, om
inte annat följer av 2-4 c: den som omsätter varan eller
tjänsten,

2. för omsättning som anges i 1 § första stycket 1 av sådana
tjänster som avses i 5 kap. 7 §, om den som omsätter tjänsten
är en utländsk företagare och förvärvaren är en näringsidkare:
den som förvärvar tjänsten,

3. för omsättning som anges i 1 § första stycket 1 av sådana
varor som avses i 5 kap. 2 c och 2 d §§ eller av sådana
tjänster som avses i 5 kap. 5 § tredje stycket samt 5 a, 6 a, 6
b och 7 a §§, om den som omsätter varan eller tjänsten är en
utländsk företagare och förvärvaren är registrerad till
mervärdesskatt här: den som förvärvar varan eller tjänsten,

4. för sådan efterföljande omsättning inom landet som avses i 3
kap. 30 b § första stycket: den till vilken omsättningen görs,

4 a. för omsättning som anges i 1 § första stycket 1 mellan
näringsidkare som är eller ska vara registrerade till
mervärdesskatt här, av guldmaterial eller halvfärdiga produkter
med en finhalt av minst 325 tusendelar eller av
investeringsguld om den som omsätter guldet är skattskyldig
enligt 3 kap. 10 b §: den som förvärvar varan,

4 b. för omsättning som anges i 1 § första stycket 1 av sådana
tjänster som avses i andra stycket, om skattskyldighet inte
föreligger enligt första stycket 2 i denna paragraf: den som
förvärvar tjänsten, om denne är

- en näringsidkare som i sin verksamhet inte endast tillfälligt
tillhandahåller sådana tjänster, eller

- en annan näringsidkare som tillhandahåller en näringsidkare
som avses i första strecksatsen sådana tjänster,

4 c. för annan omsättning som anges i 1 § första stycket 1 än
som avses i första stycket 2, 3 eller 4 b i denna paragraf, i 3
kap. 3 § andra och tredje styckena, i 5 kap. 6 § 1 eller i 7
kap. 1 § tredje stycket 11, om den som omsätter varan eller
tjänsten är en utländsk företagare och förvärvaren är
registrerad till mervärdesskatt här: den som förvärvar varan
eller tjänsten, om inte annat följer av 2 d §,

5. för sådant förvärv som anges i 1 § första stycket 2: den som
förvärvar varan, och

6. för import av varor

a) om en tullskuld uppkommer i Sverige till följd av importen:
den som är skyldig att betala tullen,

b) om importen avser en gemenskapsvara eller om varan ska
förtullas i Sverige men inte är belagd med tull: den som skulle
ha varit skyldig att betala tullen om varan hade varit
tullbelagd,

c) om skyldighet att betala tull med anledning av importen
uppkommer, eller skulle ha uppkommit om varan hade varit belagd
med tull, i ett annat EG-land till följd av att ett sådant
mellanstatligt enhetstillstånd som avses i 4 kap. 24 § andra
stycket tullagen (2000:1281) åberopas: innehavaren av
tillståndet.

Första stycket 4 b gäller

1. sådana tjänster avseende fastighet, byggnad eller anläggning
som kan hänföras till

- mark- och grundarbeten,

- bygg- och anläggningsarbeten,

- bygginstallationer,

- slutbehandling av byggnader, eller

- uthyrning av bygg- och anläggningsmaskiner med förare,

2. byggstädning, och

3. uthyrning av arbetskraft för sådana aktiviteter som avses i
1 och 2.

Med tullskuld och gemenskapsvara förstås detsamma som i rådets
förordning (EEG) nr 2913/92 av den 12 oktober 1992 om
inrättandet av en tullkodex för gemenskapen.

Särskilda bestämmelser om vem som i vissa fall är skattskyldig
finns i 6 kap., 9 kap. och 9 c kap. Lag (2007:1376).
